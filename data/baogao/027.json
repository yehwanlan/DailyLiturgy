{
    "id": 27,
    "title": "斗父寶誥",
    "intro": "志心皈命禮",
    "content": "尊居萬乘，道貫三才。龍御北宸，位正玄都之上。鳳台西域，運合紫微之中。天人孕秀玉華池，感金蓮之九苞。聖母結胎生竺國，現玉相於中天。婉綱造化，而統制乾坤。掌握陰陽，而運行日月。聖父乃九皇之父，國皇乃萬象之皇。率土蒼生，咸蒙化育。大悲大願，大聖大慈，斗父龍漢祖劫周御國王天尊！"
}