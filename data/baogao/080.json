{
    "id": 80,
    "title": "太陰皇君誥",
    "intro": "志心皈命禮",
    "content": "大羅天上，七寶苑中，秉金水之精華，姿容綽約，本坤儀之柔順，瑞相端嚴，開玉燭之神光，家沾清澤，煉紫房之靈藥，人錫長年，雖朓朒而真體罔虧，任滿盈而明輝不溢，考核諸仙之升降，主持司祿之權衡，命玉妃而滋甘露，催開萬谷春容，咨青女而降玄霜，收斂千倉秋實，化被人天，恩敷三界，大悲大願，大聖大慈，月府太陰，結璘皇君，寶光幽照如來，妙果素月天尊。"
}