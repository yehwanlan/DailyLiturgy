{
    "id": 92,
    "title": "東嶽大帝誥",
    "intro": "志心皈命禮",
    "content": "赫天玄英之祖，金輪少海之宗，彌仙每夢日光生，紫府聖人東華弟，昔建功於長白，始受封於羲皇，初號太華真人，漢明泰山元帥，唐惠崇恩聖帝，聖朝敕字大生，位鎮坤維，功參乾造，凡諸品彙，悉隸生成，仁以德仁，回陽春於掌上，聖心益聖，麗日月於中天，五岳稱贊於東方，三界獨尊於中界，仰奉行於天令，俯糾察於陰司，掌人間善惡之權，專天下死生之柄，懲奸惡而獄分三十六主，司吉凶而案判七十二曹，行善者注生天堂，沈迷者尋聲救度，示大慈慈悲之相，開眾生生化之門，福與天齊，功高無量，大悲大願，大聖大慈，中界至尊，東嶽聖帝，慈光救苦，威權自在天尊。"
}